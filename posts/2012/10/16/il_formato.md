
Il formato
==========

In questi giorni la necessità di portare a termine il mio blog personale si sta
facendo sentire più forte.  Ovviamente il fatto di aver cominciato una
produzione giornaliera di contenuto non ha fatto altro che spingere
maggiormente verso una conclusione di questa epopea che continua ormai da una
decina d'anni.

Ormai la fatica non è più aprirlo un blog, ma mantenerlo.  Ritengo che in
passato la fatica spesa per creare un blog rendeva inaccessibile l'impresa ai
poco volenterosi (come me).

Essendo una persona affetta (oltre che da ipocondria) da A.D.D., i requisiti 
per un candidato sistema di blog sono fluttuati incredibilmente nel tempo.
Oltretutto i miei interessi sono variati considerevolmente, e assieme a loro
anche le mie aspettative.


Esperimenti falliti
-------------------

Nel cassetto dei fallimenti posso contare:

1.	un blog in _Wordpress_, dal layout a scorrimento orizzontale
	incredibilmente interessante;
2.	un blog su _Wordpress.com_, distrutto dopo poche ore;
3.	un account _Tumblr_, inutilizzato;
4.	qualche tentativo sparso nella mia vita di usare _blogger_;
5.	un applicativo Node.js che si appoggia a [Substance][1], di cui sono
	ancora profondamente innamorato ma che si è rivelato contrario alla mia
	teoria sul contenuto.

Spero di aver ormai cristallizato le mie personali necessità.  Necessità alle
quali credo esser stato capace di dare una risposta.

[1]: http://substance.io


L'ultimo esperimento
--------------------

### Archiviazione

Non è nella mia volonta la semplice archiviazione del sorgente del sistema
attravero il quale il sito si esprime.  Sarò soddisfatto solo quando sarò in
grado di archiviare in formato **leggibile** l'intera opera, in tutte le sue
parti.

### Caratterizzazione

La presentazione delle pagine va considerata parte integrante del contenuto,
poiché ritengo che la separazione tra contenuto e presentazione abbia ancora
delle lacune profondissime da colmare.  Questo però non indica che i contenuti
una volta renderizzati non siano **accessibili**.

Sarà un mio obbiettivo assicurarmi che ogni articolo sia un piccolo gioiello
di produzione web.  Non mi limiterò a scrivere, bensì produrrò un pacchetto di
estetica e contenuto indissolubilmente legati tra loro.

### Vitalità

Ogni qualvolta possibile arricchirò gli articoli di piccole interazioni. Il mio
più grande desiderio è quello di ridare vita al sogno del XX secolo del testo
multi-mediale, che in realtà andrebbe riformulato con il mio personalissimo
neologismo _pan-mediale_.

### Accesso ai dati

Nel remoto caso in cui qualcuno ritenga interessante accedere alla mia opera
senza le limitazioni del _medium_ web, i contenuti saranno accessibili
attraverso il repository.

### _Implementation as standard_

Proverò a creare un fromato standard a partire da quelli preesistenti per
descrivere contenuti ricchi autosufficienti.  Per il momento ho deciso di
chiamarlo `HTML+`, Hyper Text Markup Language _Augmented_ (il `+` finale è una
citazione da _Arancia Meccanica_).

Sostanzialmente si tratterà di fondere in un unico pacchetto la descrizione del
testo, le intromissioni interattive, l'aspetto del singolo contenuto e gli
_asset_ associati.


Note
----

Una manciata di idee davvero curiose mi è passata per la testa:

-	Affianco ai documenti inserire una cartella di componenti riusabili, da
	includere nella eventuale esportazione di un solo documento.

-	Poiché il risultato della trasformazione standard da Markdown a HTML
	potrebbe essere limitativo, inserire una modalità "standard" per descrivere
	delle trasformazioni sull'albero del documento.

-	Creare una applicazione che semplifichi la fruizione di un set anche molto
	ampio di documenti.

-	Offrire una visualizzazione "chrome-less", termine rubato dalle estensioni
	per Firefox, ovvero prive della cornice del sito, come la navigazione.