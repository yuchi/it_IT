Archivio
========

Dopo 4 anni di lavoro, questa sera sono riuscito a ripristinare definitivamente
il portale ComunicARTI, di Ernesto L. Francalanci, che era andato perduto per
delle poco oculate scelte della Facoltà—che ospitava i server.

La cosa curiosa è che un gigantesco sito scritto in HTML4 + Frameset (sì sto
parlando proprio di frame) sia ancora perfettamente visualizzabile dai browser
moderni.  Vi dirò di più, tutte le parti interattive (principalmente contributi
artistico-multimediali degli studenti del corso del quale il sito era la
"dispensa") sono ancora integralmente fruibili.  Nel recupero dell'archivio web,
sembre sia lodata The Way Back Machine, un paio di file si sono corrotti, ma
c'era da aspettarselo.

Mi chiedo cosa resterà invece di quello che stiamo creando ora.  Un sito in
Wordpress, per dirne uno, non si presenta come un albero di documenti e file
statici come era normale che accadesse 10 anni fa.  Il confine tra applicazioni
e siti è andato scemando sempre più.  *Non può strutturalmente esistere un
back-up 1:1 di un sito in Wordpress*, perché tale back-up prevederebbe anche
di poter accedere alle retrovie del server.

Ancora meno si può parlare di back-up, archivio, di siti scritti in ROR.

È principalmente questo il motivo che mi spinge a scrivere file Markdown
archiviati su sistemi in cloud di versionamento.  Accedere al contenuto
significa accedere ai back-up. Semplice.